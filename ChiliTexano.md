Chili texano :hot_pepper: 
=========================

Il chili è un piatto tipico della tradizione tex-mex. La sua nascita è datata
ad inizio '800. Le prime testimonianze ne parlano come piatto povero, venduto
nei mercati di San Antonio, Texas, da donne di probabile nazionalità messicana.
Originariamente, veniva preparato con gli scarti del manzo, più peperoni che
carne, ed un ingente quantitativo di spezie. L'aggiunta di fagioli e pomodori
sarebbe invece un'aggiunta novecentesca.

Ingredienti
-----------

Per 4 persone:

* 400g di macinato di manzo
* 400g di salsicce sbriciolate
* 400g di peperoni rossi e gialli
* 800g di fagioli precotti (mix di rossi e neri, o al limite borlotti)
* 200g di cipolle rosse
* 200g di cipolle bianche
* 3 spicchi di aglio
* 1 peperoncino fresco
* 500ml di passata di pomodoro
* 500ml di brodo di carne
* 1 cucchiaio di cumino in semi
* 1 cucchiaio di coriandolo in polvere
* 1 cucchiaio di zucchero di canna
* 40ml di olio d'oliva
* sale q.b.
* pepe q.b.
* 8 sfogliate marchigiane

Preparazione
------------

NB: la preparazione prevede l'uso di una pentola di terracotta ed uno
spargifiamma. Nel caso si usi una pentola d'acciaio, sarà necessario rivedere
alcuni punti della preparazione.

1. versare 20ml di olio d'oliva nella pentola di terracotta, accendere il fuoco a fiamma bassa ed attendere circa 10min che il calore nella pentola sia uniforme
2. aggiungere il macinato di manzo e la salsiccia sbriciolata
3. lasciar rosolare la carne a fuoco medio
4. aggiungere quindi un cucchiaino di sale e un mestolo di brodo e lasciar cuocere per altri 10 minuti
5. mentre carne e brodo cuociono, tagliare le cipolle a rondelle, l'aglio a fette ed i peperoni a tocchetti; inoltre, tritare il peperoncino, e far tostare i semi di cumino in un piccolo pentolino a parte
6. passati i 10 minuti, rimuovere la carne dalla pentola e metterla da parte, lasciando l'eventuale brodo non evaporato (rimuoverne qualche cucchiaio se presente in quantità eccessive)
7. versare i rimanenti 20ml di olio nella pentola di terracotta
8. versare aglio, cipolle, peperoni, peperoncino, semi di cumino, coriandolo, sale, pepe, zucchero di canna
9. aggiungere un mestolo di brodo
10. far cuocere a fuoco medio per 10-15 minuti
11. aggiungere quindi la carne, la passata di pomodoro ed il brodo di carne (lasciarne da parte un po' da aggiungere più avanti)
12. coprire la pentola e lasciar cuocere a fuoco basso per 1 ora, mescolando e aggiungendo un po' di brodo se il tutto dovesse asciugarsi troppo
13. aggiungere i fagioli (liquido di conservazione incluso), quindi richiudere e far cuocere ancora a fiamma bassa di nuovo per 1 ora
14. a cottura terminata, lasciar raffreddare il tutto per una decina di minuti, possibilmente senza coperchio per far asciugare il chili (e renderlo più denso e cremoso)
15. nel mentre che il chili si raffredda, riscaldare le sfogliate da usare a fette come companatico o intere versandoci il chili all'interno
